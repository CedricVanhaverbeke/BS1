'Soms lees ik je snel, lijkt het wel 
of ik je zelf geschreven heb. 
Stapel ik je woord voor woord tot twee 
kuiltjes in je wangen mij vangen.
Je ogen zijn twee strofen in mij 
bekende én soms heel vreemde hiërogliefen, 
maar kijk je me aan dan til je me op 
en zijn we elk een vleugel van één vogel.
Soms moet ik je stapvoets lezen, 
spellen letter voor letter, ben je bijna 
uitgewist en begrijp ik niet wat ik keer 
op keer weer lees. Maar dan geef je me 
een hand en als een lichtreclame licht je op.
En altijd blijf jij refrein, warme 
witregels die ik neurie door alle harde 
woorden en koude stiltes heen.
Je bent een lang gedicht, 
mag ik je aanhalingstekens zijn?'
Daniël Billiet 
uit: Als de banaan zich kromt, 
Mechelen ; Amsterdam, 
Uitgeverij: Bakermat 1994